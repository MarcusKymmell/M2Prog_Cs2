Veteranen verbijsterd over leugens van Trump over Afghanistan-missie
Deel dit artikel
Veteranen en nabestaanden van gesneuvelde militairen zijn "woedend" en "verdrietig" omdat president Trump de inzet van NAVO-troepen in Afghanistan bagatelliseert. "Hij gaat voorbij aan het feit dat we daar mannen en vrouwen zijn verloren", zegt voormalig landmacht majoor Henry Beukers geëmotioneerd.

Volgens Trump bleven de NAVO-troepen in Afghanistan "een beetje op de achtergrond en een beetje weg" van de frontlinies. Dat is niet waar, zeiden meerdere Europese leiders gisteren al. "We hebben met de Amerikanen schouder-aan-schouder gewerkt in de eerste linie", benadrukt ook Beukers.

Door de uitspraken van Trump, komt het verdriet weer boven.

voormalig landmacht majoor Henry Beukers
De NAVO-missie in Afghanistan begon nadat de VS artikel 5 van het NAVO-verdrag had geactiveerd vanwege de aanslagen van 11 september 2001. Het is de enige keer in de geschiedenis van de NAVO dat dat artikel, volgens welk een aanval op één lidstaat een aanval op alle lidstaten is, werd ingeroepen.

Dat maakt Trumps uitspraken nog pijnlijker en maakt het ook des te merkwaardiger dat hij deze week zei dat de VS veel voor de NAVO betekent, maar dat hij zich afvroeg of de NAVO er wel voor de VS is.